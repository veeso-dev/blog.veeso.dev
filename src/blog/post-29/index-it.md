---
date: '2025-03-05 16:00:00'
slug: 'le-universita-online-sono-piu-facili'
title: 'Le Università online sono più facili?'
subtitle: 'Le università online sono più facili? La Laurea vale meno? Il punto di vista di chi ha provato entrambe le modalità.'
author: 'veeso'
featuredImage: ./featured.jpeg
lang: it
draft: false
---

Tutti avremo visto almeno una volta sui social le pubblicità alle **università online**, da **Unipegaso**, a **e-Campus**, a **Uninettuno** e **Unimercatorum** e sono
sempre più i giovani che vi si iscrivono per ottenere una laurea.

Tuttavia, reduce dalla brutta fama che avevano servizi telematici come Cepu o Grandi Scuole ai primi del duemila,
le università online sono sempre state viste come un modo per ottenere un titolo di studio a pagamento e di bassa qualità, nonché una scorciatoia
per coloro che non avessero voglia di impegnarsi nello studio; ma è veramente così?

In questo articolo non sentirete la campana di uno che ha provato solo l'università online, ma di uno che nella sua vita ha provato entrambe le strade.

## Il mio background

Se non mi conosci sono Christian, un software engineer freelance e ad oggi ho 27 anni.

Lavoro fin dal 2017, ovvero da quando avevo 20 anni appena compiuti e nel corso della mia carriera non ho mai avuto realmente
il bisogno della laurea, ma **mi è sempre pesato il fatto di non averla**.

Un trascorso che infatti racconto poco spesso, è che effettivamente all'università ci sono andato, non per molto, meno di un anno accademico, subito al termine delle superiori.

### L'università tradizionale non è per tutti

Mi iscrissi all'**Università di Udine** nel **2016**, al corso di Informatica e fu un'esperienza orribile.

Non fraintendetemi, non è una questione di studio, ma di **ambiente e motivazione**.

In realtà a scuola sono sempre andato molto bene, sono comunque uscito dal tecnico con un 92,
però l'ambiente universitario è nella sostanza molto diverso, sia in termini di **persone** che di **metodologie**.

È più difficile conoscere persone, soprattutto se come me **ti sei appena trasferito da un'altra città** e sei una persona
molto introversa (e all'epoca lo ero molto più di adesso).

A questo si somma un sistema che è molto poco stimolante.

Ricordo ancora che la prima lezione di Analisi all'università fu una spiegazione su "Perché l'università è poco motivante".

Paradossale pensare che fosse stata fatta dal professore stesso, però quanto aveva ragione!

In pratica, mentre la scuola tende a farti vedere **obiettivi nel breve termine**, l'università a parte due sessioni di esami all'anno è
**zero stimolante** e ti dà **pochissimi feedback**.

Se poi quelle sessioni di esame ti vanno male capisci che ti distrugge.

Da questo punto di vista, io sono una persona totalmente incompatibile con questo sistema:

- Sono una persona che ha bisogno di **motivazione costante**, tendo a stufarmi facilmente delle cose
- Tendo ad abbattermi facilmente davanti a **fallimenti** e **critiche**

Il risultato? Ho frequentato pochissime lezioni, non conoscevo nessuno e agli esami a parte un 29 ed un 24 gli altri due li ho falliti e per questo ho mollato.

Mi ero reso conto che non ce l'avrei mai fatta e che non era il mio percorso.

Insomma, diciamocelo, non è solo una questione di **intelligenza** e **volontà**, ma anche di **carattere**.

Non mentiamoci: **l'università (tradizionale) non è per tutti!**.

## Riprendere l'università a 27 anni

L'anno scorso ho visto sia la mia ragazza che sua sorella laurearsi e questo ha rafforzato quella mancanza della laurea che ho sempre avuto da quando ho mollato.

Chiaramente non ho mai neanche preso in considerazione di riprendere l'università tradizionale, soprattutto perché lavorando non avrei mai avuto modo do conciliare gli impegni.

Ho deciso quindi di affidarmi ad un'università telematica, nel mio caso **UniPegaso**.

Ora che vi ho raccontato il mio background, passiamo al sodo, ovvero la domanda che vi siete posti all'inizio: **le università online sono più facili?**,
**basta pagare per avere la laurea?**

## La verità sulle università online

Parto con il dire che l'università online, non nasce sicuramente per facilitare l'ottenimento della laurea, ma piuttosto per
rendere lo **studio accessibile a chi lavora**, cosa a mio avviso fondamentale al giorno d'oggi dove le famiglie hanno sempre meno soldi
per mantenere i figli durante gli studi e che quindi sono costretti a lavorare.

Vediamo quindi in dettaglio i vari aspetti come vengono affrontati nelle università online:

### Lo studio

Lo studio all'università online è generalmente fatto tramite video lezioni registrate.

Essendo registrate, **puoi vedere le lezioni quando vuoi**, **dove vuoi** e **quante volte vuoi**, inoltre spesso sono accompagnate da slide
e appunti scaricabili e nel caso di UniPegaso per esempio ci sono dei test di autovalutazione alla fine di ogni capitolo.

Sicuramente è un sistema molto più flessibile rispetto all'università tradizionale, dove devi seguire le lezioni in aula e dove quindi
anche saltare una lezione può essere fatale.

Tuttavia sfido chiunque a dire che questa sia una facilitazione quanto piuttosto mero buon senso.

### Il carico di studio

Il carico di studio è equiparabile a quello dell'università tradizionale, forsi in certi corsi addirittura maggiore, almeno per la mia esperienza.

Sognatevi che chi fa l'università online studi una volta a settimana mezz'oretta. Io sono ogni giorno dopo lavoro a studiare per almeno un'ora.

### Gli esami

Ma andiamo al sodo, come sono 'sti esami? Sono veramente a crocette?

Almeno per quanto riguarda UniPegaso, **è vero, gli esami sono a crocette**.
Sono più facili? Assolutamente **no**.

Tanto per dire (per motivi che non spiegherò) mi sono trovato a fare un'esame di "Storia e cultura della Cina", che per la bellezza di 6 CFU,
trattava storia, economia, arte e letteratura della Cina dalla dinastia Qing (1644) ad oggi.

L'esame consisteva in 30 domande a crocette dove si possono trovare domande su dati demografici ed economici **molto specifici**.

Tra l'altro io sono dell'idea che se a volte gli esami a crocette ti danno la possibilità di rispondere per esclusione, è anche vero
che perdonano molto meno gli errori, rispetto ad una domanda aperta, dove comunque un professore può valutare la tua capacità di ragionamento e quella di nozioni almeno basilari.
Le crocette invece o è giusta o è sbagliata, non c'è il "mezzo punto".

In pratica prendere un **28 ad un esame a crocette è molto più difficile che prenderlo ad un esame tradizionale**, e qui lo dico veramente per esperienza.

Infine non ci sono esami orali, che per quanto possano essere più stressanti per qualcuno, ti offrono sempre la possibilità di
discutere, mentre le crocette sono un "passa o non passa".

### Motivazione

A mio avviso l'università online soffre meno il problema della motivazione, non tanto perché motivi di più, ma
più che altro perché venendo di solito affiancata al lavoro, **hai già una motivazione intrinseca**.

Quindi almeno per me, la faccio molto più volentieri, riesco quasi a prenderla come un'attività extra lavorativa,
che mi permette di crescere professionalmente e di viverla sicuramente in maniera più serena.

### Mondo del lavoro

Apro una parentesi su un tema importantissimo: ma la laurea online, vale meno?

Ovviamente dal punto di vista legale, **no, è al pari di quella dell'università pubblica**, se invece parliamo di
**reputazione**, si possono aprire molte discussioni.

Ho letto molte volte in giro di persone che dicono di essere state **scartate perché aveno fatto la laurea online**,
ahimé non ho modo di constatare la veridicità di ciò, tuttavia diciamo che **non mi sorprenderebbe affatto**.

Questo perché, purtroppo la **fama è erroneamente associata ad un titolo di studio comprato**
(un po' come le famose lauree in Albania di cui si parlava qualche anno fa), quindi sicuramente qualche azienda
con pregiudizio potrebbe scartarti.

## Conclusioni

In conclusione, **le università online non sono più facili**, ma a mio parere hanno dei pro e dei contro.

Sicuramente studiare è più semplice perché c'è più supporto, tuttavia gli esami tendono ad essere più condannanti, inoltre
devi saper gestire il tuo tempo in modo da riuscire ogni giorno a ritagliare un'oretta allo studio.

Ti avviso, **farai tanta fatica** e a **fine giornata sarai sfinito** e combatterai pure con la gente che ti guarderà
dall'alto in basso perché ha fatto la laurea online.

Ma sono sicuro che ci siano aziende serie che sappiano che la tua laurea online non è un titolo comprato e che
soprattutto **apprezzeranno il fatto che hai fatto il doppio della fatica** per avercela.

Quindi sì, se sei un lavoratore e vuoi fare una laurea, **l'università online è la scelta giusta**.
