---
date: '2024-11-20 19:00:00'
slug: 'perche-le-landing-dei-corsi-online-fanno-schifo'
title: 'Perché le landing dei corsi online fanno schifo?'
subtitle: 'Sono anni che ormai me lo chiedo, quindi ho deciso di trovare una risposta'
author: 'veeso'
featuredImage: ./featured.jpeg
lang: it
---

Maestri della finanza, guru del mindset, ma anche insegnanti di lingue o musica, oggi il business dei videocorsi è in continua crescita. Quello dei videocorsi è un business con poche spese e incassi cospicui, che fanno sì che sia una delle attività col margine maggiore. I corsi li troviamo ovunque in giro per internet, in particolare sui social.

La cosa interessante è che una volta che clicchiamo sull'annuncio veniamo catapultati in delle landing page **grottesche**. Tutte sono accumunate da una lunghezza della pagina **infinita**, dei veri e propri wall-of-text; con elementi spesso ripetuti anche 3 o 4 volte; grafiche tremende, partita IVA spesso assente, prezzi che terminano col `7` e disclaimer *strani* come:

> Questo sito non fa parte o è approvato da Facebook, Google, Twitter o qualsiasi piattaforma di social media in alcun modo.

oppure

> FACEBOOK è un marchio di FACEBOOK, Inc. YOUTUBE e GOOGLE sono marchi di GOOGLE, LLC., TWITTER è un marchio di TWITTER, Inc

Ma perché? Perché sono tutti uguali? Si tratta di un gioco di copiare gli altri, oppure dietro a questi siti si nasconde sempre lo stesso autore?

Vediamo di fare chiarezza

## Perché sono tutti uguali?

C'è stato un periodo in cui ho seriamente pensato che dietro a questi siti ci fosse qualche network che li fabbricasse con lo stampino, ma a quanto pare non è affatto così. Ma allora perché tanta similitudine tra i siti? Beh, i motivi sono principalmente due.

Il primo è che la maggior parte di questi siti sono fatte in maniera quasi amatoriale soprattutto tramite **WordPress**, inoltre essendo fatti in casa, ovviamente si preferiscono **i temi gratuiti**, che sono pochi e quindi la possibilità che questi siti siano diversi è già scesa moltissimo.

Infine ci aggiungiamo il fatto che non essendoci uno studio particolare di branding dietro, spesso quello che si fa è andare a vedere com'è fatto il sito dei corsi di quello che li vende già, **in pratica si copia quello che già esiste**.

![copy-paste-gif](./copy-paste.gif)

## I disclaimer di Facebook

Il discorso del copia incolla si fa ancora più forte quando si parla degli aspetti **legali**. In pratica, facendo il sito in maniera arruffata la parte che si trascura di più è proprio quella legale, in quanto è quella che richiede più studio e magari pure consulenze esterne. Quindi nel momento in cui si vede che sul sito di un altro venditore ci sono dei disclaimer il pensiero:

> Mhm, qui c'è questo disclaimer, magari se non lo metto pure io finisco nei guai...

viene subito in mente, con la conseguenza che a pappagallo si ricopiano tutti i disclaimer da un sito all'altro e così la catena va avanti ormai da anni.

### Ma hanno veramente una valenza?

La domanda che quindi sorge spontanea è:

> ma chi è stato il primo ad inserirli e perché?

Sul chi non lo so, ma sul motivo la risposta è presto data:

se sul proprio sito si mette il **logo di un social o di un'azienda** *teoricamente* si dovrebbe pure scrivere da qualche parte che il logo è di proprietà di tal-dei-tali e che il sito non è direttamente affiliato con la suddetta azienda.

Quindi l'origine del disclaimer è proprio dovuta al fatto che qualcuno che vendeva corsi online aveva effettivamente sulla pagina il logo di **Facebook, Twitter, ecc**.

Poi qualcuno ha ricopiato i disclaimer, **anche se non aveva nessun logo**, fino ad arrivare ad oggi dove questo disclaimer è ovunque e **senza alcun motivo**.

![i have no idea what i'm doing](./ihave.webp)

## I prezzi col 7 finale

La questione del prezzo con il 7 finale è invece una ormai nota e satura teoria di marketing.

Avete presente quando **circa 10/15 anni fa tutto costava XX,99€**? Oppure per cifre più grandi un prezzo tipo 490,90 al posto di 500?

Ecco ad un certo punto qualcuno ha fatto studi sui consumatori ed è giunto alla conclusione che il `7` alla fine venisse percepito come **più conveniente** rispetto al `99` finale (a mio parere anche perché le persone il trucco l'avevano capito ormai).

Quindi in pratica `497€` invece che `500€` is the new `499,99€`.

Inoltre visto che qualsiasi corso sul marketing che possiate trovare su Udemy o YouTube vi spiega questa cosa alla lezione 2, ecco che ce lo troviamo su qualsiasi sito che ci propina corsi.

![stonks](./stonks.gif)

## Una questione di target

Un ultimo punto rimane la questione dello stile dei siti. Certo, come ho spiegato prima lo stile si protrae da anni per una questione di **copia-incolla**, ma in realtà *potrebbe* esserci dietro anche una questione di **target**.

Se dovessi descrivere lo stile delle landing dei corsi online, lo descriverei sicuramente come **datato**, che ricorda le grafiche delle **televendite** di decine di anni fa.

Eppure la cosa è strana, perché buona parte di questi video corsi vengono venduti anche da ragazzi **molto giovani**, quindi perché utilizzare questo stile, che per la mia e la loro generazione risulta così obsoleto?

Probabilmente il motivo risiede nel target: infatti, malgrado questi corsi vengano spesso proposti da ragazzi giovani, il target non lo è affatto, anzi spesso si trattano di persone con un'età superiore ai 40 anni, spesso persino **più vicina ai 50 anni**, che per una questione di abitudine trovano lo stile grafico più vicino a quello dei loro tempi.

La nostra mente man mano che cresciamo diventa sempre meno elastica ed aperta al *nuovo*, quindi probabilmente per un target di quell'età, **risulterà più accattivante lo stile di 20 anni fa**, che lo stile odierno.

![chef tony](./chef-tony.gif)
